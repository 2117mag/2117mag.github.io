<!DOCTYPE html>
<html>
    <head>
        <meta charset="utf-8">
        <meta name="viewport" content="width=device-width, initial-scale=1.0, shrink-to-fit=no">

        
        <link rel="stylesheet" href="https://stackpath.bootstrapcdn.com/bootstrap/4.1.1/css/bootstrap.min.css" integrity="sha384-WskhaSGFgHYWDcbwN70/dfYBj47jz9qbsMId/iRN3ewGhXQFZCSftd1LZCfmhktB" crossorigin="anonymous">

        <link href="https://fonts.googleapis.com/css?family=Ubuntu|Ubuntu+Mono" rel="stylesheet"> 

        <title>«همه شب» نیما</title>

        <link rel="stylesheet" href="/css/stylesheet.css">
    <link rel="stylesheet" href="https://cdn.jsdelivr.net/npm/katex@0.10.1/dist/katex.min.css" integrity="sha384-dbVIfZGuN1Yq7/1Ocstc1lUEm+AT+/rCkibIcC/OmWo5f0EA48Vf8CytHzGrSwbQ" crossorigin="anonymous">
    </head>
    <body onload="ready()">
      <div class="container-fluid">
        <nav class="navbar navbar-expand-md navbar-light">

          <span class="navbar-brand mb-0 h1"></span>

          <button class="navbar-toggler" type="button" data-toggle="collapse" data-target="#navbarNavAltMarkup" aria-controls="navbarNav" aria-expanded="false" aria-label="Toggle Navigation" name="button">
            <span class="navbar-toggler-icon"></span>
          </button>

          <div class="collapse navbar-collapse" id="navbarNavAltMarkup">
            <div class="navbar-nav">
              <a class="nav-item nav-link " href="/press/">‌نشر</a>
              <a class="nav-item nav-link " href="/">وب نوشته‌ها</a>
              <a class="nav-item nav-link " href="/about/">‌نویسنده‌ها</a>
            </div>
          </div>
        </nav>

        <section id="page-title">
          <h1><a href="/">۲۱۱۷</a></h1>
          <span id="author-name">
		<h6>~</h6>
            
          </span>
        </section>


<div class="blog-post">
  <h2>«همه شب» نیما</h2>
  <div class="blog-post-content">
    <p>«همه شب» نیما شعر مواجهه است، مواجهه شاعر با خودش، مواجهه‌اش با شعر، و در نهایت مواجهه انسان با شعر.</p>
<hr>
<p>همه شب زن هرجایی</p>
<p>به سراغم می‌آمد.</p>
<p>**</p>
<p>به سراغ من خسته چو می‌آمد او</p>
<p>بود بر سر پنجره‌ام</p>
<p>یاسمین کبود فقط</p>
<p>همچنان او که می‌آید به سراغم، پیچان.</p>
<p>**</p>
<p>در یکی از شبها</p>
<p>یک شب وحشت‌زا</p>
<p>که در آن هرتلخی</p>
<p>بود پابرجا،</p>
<p>و آن زن هرجایی</p>
<p>کرده بود از من دیدار؛</p>
<p>گیسوان درازش - همچو خزه که بر آب -</p>
<p>دور زد به سرم</p>
<p>فکنید مرا</p>
<p>به زبونیّ و در تک و تاب.</p>
<p>**</p>
<p>هم از آن شبم آمد هرچه به چشم</p>
<p>همچنان سخنانم از او</p>
<p>همچنان شمع که می‌سوزد با من به وثاقم، پیچان.</p>
<p>(نیما یوشیج، ۱۳۳۱)</p>
<hr>
<p>در نگاه اول در جوار موجودات و اشیاء آشنا ایستاده‌ایم. زنی هست، گلی بر سر پنجره‌ای،گیسوانی، و شمعی در وثاق (اتاق) شاعر. شعر اما فضایی  وهم‌آلود دارد. نسبتهای مألوف به هم ریخته و مناظر و تصاویر غریبند. ولی چرا؟ چرا نیما این کلمات ساده و ملموس را در جملاتی چنین شکسته و پیچ در پیچ نشانده؟ شعر را بند به بند می‌خوانیم.</p>
<p>«همه شب» به چهار بند تفکیک شده و بند اول تنها یک جمله است:</p>
<p>همه شب زن هرجایی</p>
<p>به سراغم می‌آمد.</p>
<p>آغاز ساده‌ای است، و با این حال نیست: اگر زن هرشب به سراغ شاعر می‌آمد دیگر هرجایی نبود. چطور است که شاعر زن را موصوف کرده به صفات متضاد؟ گره‌ای می‌افتد و گره را بند دوم باز می‌کند:</p>
<p>به سراغ من خسته چو می‌آمد او</p>
<p>بود بر سر پنجره‌ام</p>
<p>یاسمین کبود فقط</p>
<p>همچنان او که می‌آید به سراغم، پیچان.</p>
<p>وقتی زن به سراغ شاعر خسته می‌آمد، بر سر پنجره فقط یاسمین کبود پیچان بود. شاعر چشم انتظار از پنجره به کوچه نگاه می‌کرده، و میان آن همه چیز که در اطراف هست، فقط یاسمین کبود پیچان را به یاد دارد، یاسمینی که تداعیگر حضور آن زن است. ولی فقط این نیست: در این بند زمان افعال هم تغییر می‌کند. تا اینجا افعال ماضی بودند، و در «او که می‌آید به سراغم» زمان فعل مضارع است. پس این جمله را می‌شود دعایی خواند: جمله حامل انتظار و آرزویی پوشیده است. شاعر هنوز امیدوار است به دیدار زن. بعلاوه، تغییر زمان افعال تلنگری است تا بند اول را دوباره بخوانیم: زن هرجایی است به این معنی که زمانی هر شب به سراغ شاعر می‌آمده ولی حالا دیگر نمی‌آید، و به خیال شاعر لابد سراغ دیگری رفته. هرجایی صفت حال زن است و هر شب دیدارش از شاعر شرح گذشته‌ها. پس تناقض ظاهری بند اول رفع می‌شود.</p>
<p>بند اول و دوم عاشقانه‌ای لطیف می‌سازند: شاعر زن را که در خیال به یاسمین کبود پیچان شبیه است از دست داده، و در امید بازگشت اوست. از فراغ زن دلچرکین است و به بازگشتش آرزومند. زن را به زبان هرجایی می‌خواند ولی  حرف دلش آرزوی انتهای بند دوم، «او که می‌آید،» است. این دوگانگی زبان و دل شاعر انعکاس همان تناقض است که در بند اول دیدیم. بعلاوه، افق شعر روشن است: امید است که زن باز هم شبی به سراغ شاعر بیاید.</p>
<p>بند سوم، که بلندترین آنهاست، توصیف شبی است از شبهای دیدار:</p>
<p>در یکی از شبها</p>
<p>یک شب وحشت‌زا</p>
<p>که در آن هرتلخی</p>
<p>بود پابرجا،</p>
<p>و آن زن هرجایی</p>
<p>کرده بود از من دیدار؛</p>
<p>گیسوان درازش - همچو خزه که بر آب -</p>
<p>دور زد به سرم</p>
<p>فکنید مرا</p>
<p>به زبونیّ و در تک و تاب.</p>
<p>تا قبل از این بند، فضای شعر در مجموع روشن است. اینجا ناگهان ورق بر می‌گردد و صحبت از «یک شب وحشت‌زا» است. خط بعد می‌بینیم آن شب چنان وحشتزا بود که «در آن هر تلخی بود پا بر جا». این جمله جنبه پیشگویی دارد، و  چنان که خواهیم دید واقعه‌ای در آن شب رخ داده و  شاعر را  برای همیشه  دگرگون کرده، و بنا بر این تلخیش «پا بر جا»ست. شرح گلشیری بر آن واقعه کامل است: «(زن) نه با دست که با گیسوان درازش شاعر را به زبونی و در تک و تاب افکنده است، و این گیسوان نه بر پا یا بر دست یا مثلا بر گردن شاعر که به گرد سرش پیچیده است و وقتی توجه کنیم که گیسوان درازش همچون خزه بر آب بوده است، دیگر این دیدار چنان نیست که کسی آرزومندش باشد. خزه بر آب گرچه درازی و پیچندگی را به ذهن متبادر می‌کند، اما وقتی به گرد سر بپیچد به ناگهان وحشت غرق شدن در اعماق آب، تیره پشت را می‌لرزاند»</p>
<p>استفاده نیما از خطوط شکسته هم درخشان است: گویی وقت شرح آن شب نفس‌گیر،  راوی مجبور است به هر شکستگی خط نفسی بگیرد: «گیسوان درازش،» «دور زد به سرم،» «فکنید مرا..» پس آن شب غریب شبی بود و حالا سؤال اینجاست که شاعر که شبی چنین وحشتزا را با آن زن گذرانده، چرا دیدار دوباره او را آرزو می‌کند؟ بند آخر جواب این سوال است:</p>
<p>هم از آن شبم آمد هرچه به چشم</p>
<p>همچنان سخنانم از او</p>
<p>همچنان شمع که می‌سوزد با من به  وثاقم، پیچان.</p>
<p>بند چهارم کم و بیش ساختار بند دوم را دنبال می‌کند، و باید در تقارن با آن بند خوانده شود. پس عبارت «همچنان شمع که می‌سوزد با من به وثاقم» را در تقارن با عبارت «همچنان او که می‌آید به سراغم» از بند دوم می‌خوانیم، که تنها در این دو جا شاعر فعل مضارع به کار برده است. روشنی شمع بازگشتی است به افق روشن شعر در بند دوم، جایی که گفتیم امید دیدار هنوز زنده است. اما دیدار آن زن نگاه شاعر به جهان را  برای همیشه دگرگون کرده. جهان به چشم شاعر پیچان است، و لاجرم همچنین است سخنش (مولوی می‌گوید «پیچیده شد زبانم»). این است که شاعر در آرزوی دیدار زن است، علیرغم وحشتی که آن دیدارها در دل می‌اندازد. پژواک دوگانگی‌ بند اول و دوم را اینجا هم می‌بینیم. شاعر به زبان از وحشت می‌گوید و در دل خواهان تکرار آن است. بعلاوه، پیچیدگی زبان شاعر حاصل نگاه ویژه او به جهان است، نگاهی که  زن به او آموخته. به این معنی، «همه شب» از تجلی خود شعر و پیچیدگیهاش  می‌گوید.</p>
<p>و آن زن هرجایی؟ آیا او تجسم جوهر شعر است که زبان شاعر را پیچانده و به  چشمهایش نگاه کردن آموخته؟ همان که  لایه به لایه کردن تصاویر و جامه به جامه کردن کلمات را یاد شاعر داده؟ شاید، ولی راوی می‌گوید که زن شب به سراغش می‌آمده، وقتی که جهان بیرون خانه تاریک است. پس شاعر چشم انتظار در شیشه پنجره خودش را هم می‌دیده: شاعر مقابل پنجره مانده در انتظار تجسم شعر است. شب است و شمع می‌سوزد و او خودش را در شیشه می‌بیند و جهان تاریک را در قفای انعکاس خود در شیشه. در سماجت بر دیدار آن زن، شاعر به مواجهه با خود می‌رسد، خودی که به مدد سوزندگی شمع در تاریکی جهان روشن مانده. پس زن وجهی از خود شاعر هم هست. شاعر در اشتیاق دیدار با زن با وجهی از وجود خودش مواجهه می‌شود. «همه شب» شرح همین مواجهه است.</p>
<p>اما زن اشارتی به ما هم هست، به ما که مخاطب شعریم. شعر ما را  به وثاق شاعر می‌کشاند تا لابلای این جملات شکسته او را  دریابیم که شمع  در کنار گرفته و نظاره‌گر تاریکی جهان است. شاید «هرجایی» صفت ماست که شاعر می‌خواندمان و انتظارمان را می‌کشد تا در مواجهه با شعر  دوش به دوش او بایستیم و «خود» را ببینیم منعکس در تاریکی جهان، و انسان  را ببینیم که به شعر سوزان نیما روشن است.</p>

  </div>
</div>

      <footer>
        <hr>
        <small>
		<br>
          به ید <a href="https://gohugo.io/" target="_blank">Hugo</a>
        </small>
      </footer>
    </div> 

    
    <script src="https://code.jquery.com/jquery-3.3.1.slim.min.js" integrity="sha384-q8i/X+965DzO0rT7abK41JStQIAqVgRVzpbzo5smXKp4YfRvH+8abtTE1Pi6jizo" crossorigin="anonymous"></script>
    <script src="https://cdnjs.cloudflare.com/ajax/libs/popper.js/1.14.3/umd/popper.min.js" integrity="sha384-ZMP7rVo3mIykV+2+9J3UJ46jBk0WLaUAdn689aCwoqbBJiSnjAK/l8WvCWPIPm49" crossorigin="anonymous"></script>
    <script src="https://stackpath.bootstrapcdn.com/bootstrap/4.1.1/js/bootstrap.min.js" integrity="sha384-smHYKdLADwkXOn1EmN1qk/HfnUcbVRZyYmZ4qpPea6sjB/pTJ0euyQp0Mk8ck+5T" crossorigin="anonymous"></script>
  </body>
</html>

